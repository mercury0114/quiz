Augustów jest wymarzonym miejscem do uprawiania kajakarstwa. Szlaki kajakowe na terenie Puszczy Augustowskiej (łącznie 347 km szlaków) są bardzo malownicze i nie sprawiają wielu trudności. Świetnie nadają się na wyprawę z dziećmi. Wypożyczalnie sprzętu oraz organizatorzy turystyki w Augustowie oferują jedno lub kilkudniowe wycieczki wraz z transportem sprzętu i osób oraz różnego rodzaju atrakcjami.

Mapa szlaków kajakowych do pobrania w galerii.

Szlak kajakowy rzeki Czarna Hańcza i Kanału Augustowskiego

Długość: 98 km wraz ze szlakiem Kanału Augustowskiego

Start: Bryzgiel, jez. Wigry, koniec: Augustów, jez. Necko

Czas trwania: 5-6 dni

Jeden z najbardziej znanych szlaków kajakowych w Polsce, oferujący wyjątkowy kontakt z nienaruszoną naturą Puszczy Augustowskiej oraz niezwykłe doświadczenie śluzowania na XIX-wiecznym Kanale Augustowskim. Czarna Hańcza to rzeka dość szeroka o łagodnym nurcie. Trasa szlaku jest łatwa i przyjemna, dostępna dla początkujących oraz podróży z dziećmi.

Koszt śluzowania kajakiem: 4,30 zł

Godziny otwarcia śluz w październiku:

9:00 - 17:00, codziennie, śluzy Augustów, Przewięź, Swoboda i Gorczyca;
9:00 - 17:00, środa - niedziela, śluzy Paniewo, Perkuć, Mikaszówka, Sosnówek;
9:00 - 17:00, poniedziałek - piątek, śluzy Dębowo, Sosnowo, Borki, Białobrzegi, Tartak, Kudrynki;
śluza Kurzyniec - zamknięta;
w pozostałe dni śluzowanie możliwe tylko po wcześniejszym dwudniowym zgłoszeniu telefonicznym lub mailowym do Zarządu Zlewni w Augustowie, tel. 87 643 28 07, e-mail: zz-augustow@wody.gov.pl
Klasyczny szlak rzeki Czarnej Hańczy powstał w 1926 r. i przebiega na trasie: Augustów – Swoboda – jez. Serwy – przewóz kajaków na jez. Wigry (lub do Wysokiego Mostu) – Gawrych Ruda – Stary Folwark – Maćkowa Ruda [Buda Ruska] – Wysoki Most – Frącki – Jałowy Róg [Łoski] – [Jazy] Płaska – Swoboda – Augustów. Długość w wersji maksymalnej to ok. 145 km. Tę wersję szlaku powtarzał Karol Wojtyła, więc go można nazywać też Papieskim.

Szlak kajakowy rzeki Rospudy

Długość: 73 km

Start: Supienie, jez. Rospuda (Filipowska), koniec: Augustów, jez. Necko

Czas trwania: 4 dni.

Trasa dla spragnionych wrażeń miłośników kajakarstwa. Momentami Rospuda zdaje się być rzeką górską - taki charakter nadają jej wysokie zalesione brzegi i kamieniste dno. W dolnym biegu rzeka ma typowo nizinny charakter o zabagnionych brzegach porośniętych trzciną i szuwarami. Na szlaku kajakarze mogą spotkać pewne utrudnienia, jak na przykład: kamieniste, płytkie dno czy silny prąd rzeki lub powalone pnie drzew. W Bakałarzewie i Raczkach Małych trzeba przenieść kajaki.

Szlak kajakowy rzeki Netty

Długość: 38 km

Start: Augustów, rzeka Netta, koniec: śluza Dębowo

Czas trwania: 2 dni

Netta to malownicza i rzadko uczęszczana rzeka nizinna meandrująca wśród łąk i trzcinowisk przez raczej nieznane turystom tereny. Może być przedłużeniem dwóch innych szlaków regionu w kierunku Biebrzy – Rospudy i Czarnej Hańczy.

Szlak kajakowy rzeki Biebrzy

Długość: 135 km

Start: Lipsk, koniec: Ruś u ujścia Narwi

Czas trwania: 7 dni

Szlak kajakowy rzeki Biebrzy to stosunkowo łatwa i spokojna trasa, wymarzona dla entuzjastów ciszy i przyrody oraz ptactwa. Jest to rzeka o typowo nizinnym charakterze, z licznymi zakolami i starorzeczami. Na trasie znajduje się największy w Europie Środkowej kompleks bagien i torfowisk. Rzeka leży w obrębie Biebrzańskiego Parku Narodowego, więc wymagane jest wykupienie biletu wstępu. Biwakowanie jest dozwolone tylko w miejscach wyznaczonych.  

Szlak kajakowy przez jezioro Sajno i Kanał Bystry

Długość: ok. 30 km

Start: Kanał Bystry, koniec: Augustów

Czas trwania: 1 dzień

Szlak rozpoczyna się na Kanale Bystrym, którym spływa się do jeziora Sajno, później przez jez. Sajenek, jez. Staw Sajenek, powrót do jez. Sajno, rzeka Sajownica. Wymagane jest przeniesienie kajaków przez wał na Kanale Augustowskim. Powrót przez śluzę Augustów. 
